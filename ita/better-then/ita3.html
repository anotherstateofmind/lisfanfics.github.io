Un attimo prima sono seduta in una macchina sconosciuta in un posto sconosciuto, aggrappandomi alla mano di Chloe come fosse l'unica cosa a impedirmi di annegare.

Un attimo dopo le sue labbra sono incollate alle mie. Il suo corpo mi avvolge nel suo calore, le sue braccia mi stringono forte con disperazione. Sto sprofondando in Chloe, respirandola tutt'attorno a me.

Mi coglie di sorpresa, ma non mi sognerei certo di definirlo "spiacevole".

Deve aver avvertito la mia sorpresa, perché a malincuore si allontana. Le sue guance sono rigate dalle lacrime. Non mi serve uno specchio per sapere che lo sono anche le mie.

Chloe mi guarda negli occhi. “Max?”

“Sono... io. L'altra me.”

“Okay.” Mi lascia andare con un certo imbarazzo. “Scusa. Abbiamo iniziato e... non riuscivamo a fermarci.”

“È, uh... è okay.”

Sento ancora il suo sapore. Rievoca ricordi di un'altra occasione, un altro bacio condiviso in un momento di disperazione.

Non so cosa mi vede in volto, ma si gira dall'altra parte come se non potesse sopportare la vista. Io sono appoggiata al cofano argenteo di una macchina, probabilmente la stessa in cui eravamo poco fa. Ci sono delle panche più avanti, una ringhiera e alberi radi. Oltre la ringhiera vi è la vista mattutina di una valle dolcemente spiovente e una cittadina nelle vicinanze. Non ho idea di dove siamo.

Ancora girata di spalle, Chloe prende un profondo e tremante respiro.

“Tieni.” Si volta verso di me e mi dà un cellulare, con delle cuffie avviluppate attorno. “È il tuo cellulare. Hai appena finito di registrare questo, ascolta. Io... io ho bisogno di un momento da sola adesso.”

Cammina fino alla ringhiera e si sporge, abbracciandosi da sola. Sebbene resti in silenzio, le sue spalle tremano.

Deglutisco, indosso un auricolare e tocco lo schermo del cellulare. Va direttamete all'app di registrazione e mostra un messaggio appena registrato.

Premo play.

Dopo pochi secondi, esce fuori la mia voce, avvilita e ruvida. 

<em>“Ciao, Max. Sono io, Max dal passato. Già, cinque mesi che li faccio e i viaggi nel tempo sono ancora fottutamente strani.”</em>

<em>“Dunque... Sto per andare via. È stata dura, sai? Vorrei poter dire che non lo è più, ma ancora mi terrorizza. Tra pochissimo, questa persona che sono diventata sparirà. Continuo a ripetermi che non è come morire, ma...”</em>

<em>Naso che tira su. Un piccolo sogghigno. “Deprimente, eh? Devo tacere, so che ti senti già uno schifo. Sono grata per quello che hai fatto, e questo è il prezzo che paghiamo. Inoltre... alcuni dei miei ricordi è meglio che vangano dimenticati.”</em>

<em>“Questa registrazione è per darti qualche indicazione veloce. Nel diario troverai tutti i dettagli, quindi assicurati di leggerlo appena puoi.”</em>

<em>“Dunque... Non so come te la passavi dalle tue parti, ma qui le cose sono state difficili. Lasciare i poteri alle spalle non era un'opzione. Ho compiuto atti discutibili che non pensavo avrei mai fatto, e scoprirai delle cose su te stessa che potrebbero spaventarti. Per favore, però, credimi: è stato tutto necessario. È stato per il meglio. È così che deve essere, perché le alternative sono assai più orribili.”</em>

<em>“Non so quante abilità conserverai quando prenderai il comando. Magari hai dovuto badare a te stessa nell'apocalisse e sei persino più capace di me, chissà. Ad ogni modo, ecco qui: sei decente a sparare ma non eccezionale. Fai abbastanza cagare nel corpo a corpo e sei un sacco maldestra, una frana totale—ma compensi con i poteri. Puoi fare un soft-rewind per un buon tre/quattro ore adesso, super veloce, super lento, come ti pare; continua a far pratica e spingere i tuoi limiti. Ah, scusa: lo chiamo "soft-rewind" quando rimani in posizione, e "hard-rewind" quando letteralmente riporti tutto nello stesso punto in cui era prima. Come quando tornasti in classe la primissima volta, ricordi? È successo ancora poche volte. Non ho ancora compreso come controllarlo, ma deve essere possibile.”</em>

<em>“Oltre a questo, puoi muoverti per un po' mentre riavvolgi il tempo, abilità che ancora non controlli bene ma è incredibilmente utile. Ampi margini di miglioramento lì. Stranamente, non puoi per nulla rallentare il tempo mentre vai avanti. E poi ci sono le visioni, che possono essere un grosso problema se sei nel mezzo di qualcosa di importante. Arrivano e basta, non sai quando, non sai perché. A volte sono solo un flash, altre volte ti atterrano proprio. Per quel che so, qualsiasi cosa tu veda non può essere modificata, quindi preparati ad affrontarla e basta. Sarebbe magnifico se almeno non facessero un male cane.”</em>

<em>“A proposito di dolore, le emicranie capitano spesso ma il sangue dal naso e gli svenimenti non più così tanto, a meno che proprio non esageri. Assicurati solo che Chloe sia nei paraggi quando ti alleni. Non è semplice far funzionare la logistica del tempo, ma ce la farai. Lei è abituata ormai.”</em>

<em>“Chloe ed io... beh, siamo una coppia. Molto seria, intendo, follemente innamorate. Quindi sarà difficile per lei abituarsi, immagino. Non prenderla sul personale, okay? Ti ama così tanto, io non... non riesco neanche a spiegare—”</em>

<em>La voce diventa strozzata. Il naso tira su, il respiro si fa pesante. “So che proverai lo stesso prima o poi. Ti garantisco che non te ne penterai.”</em>

<em>“Mi incavolo un casino se ti dimentichi che sei gay per me, Caulfield.”</em>

<em>“Ommioddio, tornatene nel tuo angolo, impicciona! Dovrebbe essere una cosa privata.”</em>

<em>“Va bene, va bene...”</em>

<em>“Gesù.”</em>

<em>“Ascolta... qualsiasi cosa tu faccia, trattala bene, okay? Lei... sta meglio ora. È sotto farmaci, anti-depressivi, assicurati li prenda. Avevo iniziato anch'io ma ho smesso perché interferiscono con i poteri, per qualche motivo. Me la sono... passata davvero brutta, forte stress post-traumatico e tutto il resto. Avremmo perso il senno senza l'un l'altra. Ha sopportato abbastanza delle mie stronzate, non azzardarti a farla soffrire adesso, chiaro?”</em>

<em>“Dio, cosa sto dicendo. Tu sei me. La riempirai di moine e attenzioni proprio come non riesco a farne a meno io.”</em>

<em>“Comunque... per via del nostro potere, sarai tentata di tenerle nascosti dei segreti—per proteggerla, per evitare un litigio, qualunque cosa. Beh, lascia perdere. Notizia dell'ultim'ora: siamo pessime bugiarde con Chloe, e sa sempre quando nascondiamo qualcosa. Se ne accorge ogni volta—e dico seriamente, ogni dannata volta, giuro. Quindi sii onesta con lei, condividi il fardello, raccontale tutto. Sarai lieta di averlo fatto e lei sa gestirlo.”</em>

<em>“Ad ogni modo, qualunque cosa fosse quello stupido tornado magico, pare che fosse una cosa isolata. Ho stravolto la realtà come un brezel in questi ultimi mesi e non è successo niente. Non ho la più pallida idea del perché Arcadia Bay doveva essere distrutta. O era tutto dovuto al fatto che Chloe doveva morire in quel lurido bagno per chissà quale ragione, oppure alla fine non aveva nulla a che fare con me.”</em>

<em>“Ti avverto, però... abituati a vedere robe strane. Sempre più questi poteri mi mostrano che c'è un intero mondo all'interno del nostro. È inspiegabile. Mi fa incazzare.”</em>

<em>Un attimo di silenzio. Un sospiro profondo.</em>

<em>“C'è così tanto altro da dirti. Avevo iniziato a parlare di quello stronzo di Sean Prescott ma ho dovuto riavvolgere tutta quella parte, ci stavo mettendo troppo. Non posso rendergli giustizia qui. Leggi il diario e basta, non ho risparmiato alcun dettaglio sulle cose orripilanti che ci ha fatto perché sapevo che prima o poi l'avresti letto, e ti voglio motivata.”</em>

<em>“Ho fatto tutto ciò che potevo. Ora vado a baciare ancora un po' la mia ragazza. Sentiti pure libera di continuare quando sarò andata via.”</em>

<em>“Ah già, Chloe ha detto che chiedevi della pistola. Non preoccuparti, noi siamo i buoni. Più o meno. E, sì, hai ucciso delle persone. Non c'era altra scelta.”</em>

<em>“Dovrai fartene una ragione. So che ci riuscirai, perché io l'ho fatto.”</em>

<em>“Non deluderci, Max Caulfield.”</em>

La voce cessa. La registrazione si interrompe.

“Wowser.”
[espressione di stupore tipica di Max nel gioco]

Chloe si gira per guardarmi. Sembra più tranquilla ora. “Diamine, lo dici ancora?”

“Piuttosto appropriato per la situazione, non trovi?”

“Già, serio. È roba davvero pesante.”

“L'hai ascoltato?”

“Solo un po', finché mi hai cacciata via. Hai finito?”

Annuisco. “Ho ucciso delle persone?”

“Wow, te l'ha detto già.” Chloe si appoggia nuovamente sulla ringhiera e incrocia le braccia. “Sì. Tutt'e due abbiamo ucciso. Altrimenti saremmo peggio che morte.”

“Anche tu?”

Chloe alza una spalla. Non ne sembra fiera, ma neppure sembra pentirsene. Sta solo esponendo i fatti.

“Chi? Cosa sta succedendo?”

“Scagnozzi dei Prescott. C'è roba molto seria dietro tutto questo, Max. Molto più grande di Arcadia Bay. Stavamo per porre fine a tutto quando sei arrivata.”

“Porre fine? In che modo?”

“Secondo te come? Abbiamo scovato il bastardo e tu stavi superando la sicurezza. Sei una killer inarrestabile, amore.”

La guardo un attimo mentre sbatto le palpebre. “Porca troia, Chloe.”

“Già, come dicevo... roba pesante. Prenditi il tempo che ti serve.”

Mi appoggio sulla macchina. Questo è un po' troppo. Siamo... assassine? Fuorilegge di sicuro. È come se riportare Chloe in vita abbia creato il nostro personale scenario post-apocalittico. È davvero questa l'unica vita che può avere? È questo tutto ciò che posso darle, una "morte miserabile" oppure "uccidere per sopravvivere"?

Mentre fisso la mia mano, domandandomi quanto dolore devo averle causato fin'ora, Chloe raggiunge la portiera posteriore e fruga tra le sue cianfrusaglie. Le nostre cianfrusaglie, dovrei dire. Viene da me e mi consegna un portatile tutto nero. Dopo quel che ho visto di questa realtà, quasi mi aspetto di trovarci inciso sopra "Death Note".

“Il tuo diaro non è minimamente colorato come un tempo. In pratica l'hai scritto come una guida per la nuova te. O la vecchia te, o... fanculo, hai capito che intendo.”

Lo sfoglio passivamente. È pieno per circa tre quarti. Ci sono delle foto, quasi nessun disegno, e un sacco di roba scritta a mano.

“Mi ci vorrà un po' per leggere tutto.” Le dico.

“Pfft, no, non ti ci vorrà.”

“Che vuoi dire?”

“Puoi leggerlo in un'istante, sciocchina. Almeno da quel che vedo io.”

“Oh. Giusto. I miei poteri, certo.”

Con delicatezza chiude il portatile mentre è ancora tra le mie mani. Le sue dita si trattengono sulle mie. “Non farlo adesso, però. Sovraccarico di informazioni e via dicendo. Ha detto che c'è della roba raccapricciante lì dentro, e sembri già sufficientemente scossa.”

“Tu non l'hai letto?”

“E incorrere nell'ira della Possente Max? Non penso proprio.”

“Huh. Ha appena finito di dirmi di condividere tutto con te.”

“Sì. Confido nel fatto che tu lo faccia, e tu confidi che io non legga il tuo diario personale. Ha senso, no?” Mi dà un sorriso affettuoso e una spintarella verso il lato del passeggero. “Coraggio, entra. Puoi chiedermi quel che vuoi mentre torniamo a TimeWarp HQ. Oppure... puoi continuare a riordinare i pensieri in silenzio, come preferisci. Come ho detto...” il sorriso diventa sfacciato. “Prenditi il tuo tempo.”

“Non ti stanchi mai dei giochi di parole, vero?”

“Nnno. E sai che li adori. Partner criminali, Super Max.” Solleva la mano per darmi un cinque.

“Groooan.” [verso lamentoso]

“Dai, dillo, non lasciarmi in sospeso...”

Levo gli occhi al cielo e le batto un cinque poco convinto. “Partner temporali, scema.” 
["Partners in crime" e "Partners in time" è un riferimento a dialoghi del gioco]

“Sempre e per sempre. Andiamo.”

Entriamo nella piccola Nissan Qualcosa. Mi domando cosa ne è stato del suo vecchio catorcio. Probabilmente abbandonato sul ciglio della strada dopo aver esalato il suo ultimo borbottio sputa-fuliggine.

Chloe tiene il cellulare sulla base per telefono nell'impianto audio dell'auto, e naviga brevemente tra i menù. “Ecco, in onore dei vecchi tempi.”

La musica parte, a volume abbastanza basso da poter tenere una conversazione sopra. Non ho mai saputo il nome di questa canzone, ma dipinge vividamente il ricordo nella mia mente come fosse ieri: Chloe che balla sul suo letto, mentre tira boccate dalla sua canna e mi dice di scuotere le mie ossute chiappe bianche. Mi fa sorridere come se fossi di nuovo nella sua stanza.

“Adoro vedere quel sorriso,” dice. Il modo in cui mi sta guardando... è come un ritratto della parola "tenerezza".

Devo distogliere lo sguardo. Tutto d'un tratto sento le guance accaldarsi.

Lei inizia a ridere. “Da quant'è che non vedo <em>questo</em>, sei troppo caruccia! Merda, devo darmi un contegno però. Non voglio sembrare inquietante.” Chloe accende il motore e mette in moto la macchina. Accidenti, il cambio manuale. “A proposito, non riavvolgere mai mentre sei in un'auto in movimento. Finirai col culo per terra in mezzo alla strada.”

“Scommetto che hai qualche storia esilarante da raccontare.”

“Nah, non proprio. Abbiamo testato un sacco di cose. Per scopi scientifici, no? Non mi ha impedito di scompisciarmi dalle risate mentre venivo a prenderti con la macchina.”

“Sei ben nota per la tua empatia. Ora sono curiosa, cos'altro abbiamo testato?”

“Beh, vediamo. Non solo auto in movimento. È come se l'atto di riavvolgere il tempo ti blocchi fuori dallo spazio ordinario, o qualcosa del genere, privandoti di qualsivoglia accelerazione avessi—o meglio, è come se ti ancorasse al movimento stesso della Terra, in modo che non schizzi fuori dall'orbita terrestre, abbiamo teorizzato. Quindi se ti lanci da un edificio e all'ultimo istante riavvolgi... in poche parole sei Batman, questo sto dicendo.”

“Sul serio? Ho <em>saltato da un edificio</em> per testare questo?”

“Uh. Non... subito? Prima, sai, un davanzale alto, poi il tetto di un autobus, poi un albero... un passettino alla volta. Un passettino alla volta giù da un dirupo, hah. L'hai descritto come affondare in una piscina di gelatina, come se l'aria si addensasse attorno a te e ti tenesse su. Quel che <em>io</em> vedo è te in cima, poi te a trenta centimetri da terra, che scendi al livello del suolo senza un graffio. A volte c'è questa strana immagine fantasma residua in mezzo, a seconda di quanto corto hai fatto il rewind. Strambo da morire.”

“È... wow.”

Non sapevo tutto questo prima di saltare dal faro, ma l'ho fatto lo stesso. Ho contato su un "hard-rewind", per dirla in termini BetaMaxiani—che a quanto pare è un evento raro e tutt'ora fuori dal mio controllo.

Non pensiamoci troppo. O potrei giungere alla conclusione che sono fottutamente fuori di testa.

“Ora ho paura di chiedere cos'altro abbiamo testato.”

“Conoscere è potere! Ecco qualche altro fatto curioso: è complicato stabilire quanta roba puoi portare con te mentre riavvolgi, ma "metà del tuo peso" è una buona regola generale. Se hai di più resta indietro. Non puoi riavvolgere fino a prima di aver perso i sensi. Non ancora, almeno. E inoltre non devi davvero portare la mano in avanti come una babbea, è una cosa che fai per chissà quale motivo, come i Jedi che muovono la mano per controllare le menti. Mmmm...” Chloe picchietta sulle labbra con un dito mentre sterza con l'altra mano. Pare che ci stiamo dirigendo fuori dalla città. “Supponi che ti si strappa la maglietta. Non si rammenda se riavvolgi mentre la indossi, ma toglitela e la vedrai tornare intatta. Ah, ecco una cosa piuttosto importante: non guarisci riavvolgendo. Resti stanca, resti ferita, e resti sporca.”

“Sembra che sia finita nei guai ad un certo punto...”

“Eufemismo dell'anno. C'è mancato davvero poco, Max. Poco tipo "proiettili congelati a mezz'aria", intendo. Diciamo solo che c'è un buon motivo se porti con te una foto di sicurezza ovunque tu vada.”

“Wow, proiettili congelati a mezz'aria? Che figata.”

“Sì, okay, Neo. Mi dispiace doverti dare la notizia, ma non sei l'Eletto.”

Faccio un gesto eloquente col cellulare. “Non preoccuparti, mi ha già detto che non sarò mai una kung-fu master.”

“Seriamente, però. Ti è stato fatto non poco del male. Puoi decisamente essere uccisa se colta di sorpresa, e non puoi saltare via nelle foto se sei morta.”

“Okay, okay, ho afferrato il concetto...”

“A proposito...” Chloe controlla il suo cellulare. “Son quindici minuti da quando sei arrivata. Come ti senti? La testa ti fa male?”

“N-no, sto bene. Perché?”

“Huh. Spesso dopo un salto nel tempo hai le emicranie per un po'. A volte perdi anche i sensi.”

“Wow. Grandioso. Non vedo l'ora.”

Chloe sorride tra sé. “<em>Detesti</em> saltare nelle foto.”

“Che sorpresona. Cavolo, sembra che ci siamo date un sacco da fare.”

Lei mi guarda. C'è di nuovo quel luccichio giocoso. “Non hai idea quanto, tesoro.” Muove le sopracciglia su e giù, mentre sorride allusivamente.

Non riesce proprio a farne a meno, eh? Beh, posso giocare anch'io.

“Ah sì? Per caso ti sei di nuovo tirata indietro dopo che ho accettato un'altra delle tue sfide?”
[si riferisce a quando Chloe la sfida a baciarla nel gioco]

“Oh, Cristo santo, nessuna di voi mi lascerà dimenticare quella figuraccia! Mi hai colta completamente alla sprovvista, non sapevo cosa fare...”

“Fai tanti bei discorsi, "tesoro", ma da quel che <em>io</em> ho visto, sono sempre io che faccio la prima mossa.”

Pensavo che avrebbe subito ribattuto, invece se ne sta in silenzio e pensierosa per un attimo.

“È vero, sai,” alla fine dice. “Hai sempre fatto tu la prima mossa. Ho avuto un mucchio di occasioni, ma temo il rifiuto e mi agito.” Mi dà una lunga occhiata, ma non incontra i miei occhi per molto. “E ora è pure peggio, perché sai cosa provo per te. Tipo... sai quanto sono dannatamente follemente innamorata e se tento qualsiasi cosa è come se ti stessi mettendo pressione, e non voglio certo questo. Sarebbe terribile per te avere la sensazione che... sai, <em>devi</em>. Dunque son qui con una ragazza affetta da amnesia e un sacco allupata e oddio, Chloe, sta' zitta, stai solo facendo peggio.”

Stavo per dispiacermi ma non ho potuto evitare di ridere. “Avevi proprio ragione prima. È veramente assurdo.”

“Lo so! Dannati viaggi nel tempo.”

La sua mano è sulla leva del cambio. La copro con la mia. “Chloe, non mi preoccuperei troppo di questo. Ho trascorso tutto questo tempo desiderando di poter stare con te. E adesso si è finalmente realizzato il mio desiderio, quindi non ho nessunissima intenzione di lasciarti.”

Mi sorride e prontamente si trattiene, come imbarazzata per la sua reazione. “Fighissimo. Sentirlo dire mi rende dannatamente felice, non hai idea.”

Chloe, timida e contegnosa. Non credevo che l'avrei mai visto.

“Per caso diresti che è... <em>stra</em>-fico?”
["stra" = "hella", parola che Chloe dice spessissimo nel gioco]

Lei scoppia a ridere. “Oh, cavolo, tuffo nel passato. Abbiamo gradualmente smesso di dire "stra", senza neanche farlo apposta. Ha fatto il suo tempo abbastanza in fretta.”

“Stra in fretta?”

“Ecco, vedi, ha già stufato.”

“Haha, ad essere onesta mi fa piacere. Riposa in pace, "stra". Ti abbiamo a stento conosciuto.”
[cita una canzone di musica popolare: "Johnny We Hardly Knew Ye"]

“Amen.”

Scivoliamo in un silenzio rilassante, per un po' limitandoci a guardare la strada, sempre più tortuosa. La playlist è passata a canzoni che non riconosco; rispetto a quel che ascolto di solito la distorsione è un po' più forte, ma nulla che disapproverei. Cerco di processare questa nuova realtà: Chloe è seduta accanto a me. Era morta, e ora non lo è. E, Dio santo, <em>follemente innamorata</em>—parole sue. Immagino di non dovermi preoccupare di un rifiuto tanto presto.

Ci sono assai più alberi attorno a noi adesso. Qualunque sia il luogo in cui stiamo andando, pare sia piuttosto isolato. Dovrei far delle domande—dovrei farle su cento altre cose, a dire il vero—ma preferisco mettere a tacere l'assillante preoccupazione che ho in testa.

“E dunque... Mean Max, huh?”

Chloe fa una piccola smorfia. “Era iniziato con <em>Main</em> Max. È mutato, in qualche modo.”
["Main" = "Principale"]

“In qualche modo.”

“Hey, sembravi abbastanza cattiva nella nota, e <em>effettivamente</em> avevi sacrificato il mio culo, quindi... Mean Max.”

Le sue parole mi creano un nodo alla bocca dello stomaco. Deve aver notato un cambiamento nella mia espressione, perché si avvicina e mi scuote brevemente la gamba, come se cercasse di farmi risvegliare da un brutto sogno. “Merda. Stavo scherzando, anche tu ci scherzavi. Tipo "Ha-ha, avrei dovuto sacrificare il tuo misero culo", hai presente? Un modo per esorcizzare, suppongo.”

Scuoto la testa. “Scusami, è che... per così tanto tempo l'ho rivissuto più e più volte nella mia testa. Era insostenibile, Chloe. Non riuscivo a vivere con quello che ti avevo fatto.”

“Whoa, hey, non hai fatto niente, okay? Io <em>ti ho chiesto</em> di tornare indietro. È stato sbagliato accollarti una scelta così orribile. In seguito ne abbiamo parlato; capivi perfettamente perché la te del futuro avrebbe lasciato quella nota. Mi hai spiegato come il rimorso ti avrebbe lacerato da dentro, un pezzettino alla volta. Come, anche dopo numerosissimi tentativi, non avresti mai potuto accettare di avermi persa. Era deprimente pensarci, ma... sicuramente ha fatto bene al mio ego.”

Lascio andare un risolino abbattuto. “Sembra che BetaMax fosse decisamente più furba di me. Per un po' ho davvero creduto che avrei potuto superare la cosa, ma...”

“Sei esattamente la stessa persona, imbecille. Lei ha soltanto avuto più tempo per pensarci, invece di essere forzata a prendere una decisione impossibile come fu per te.”

“Avere tempo per pensarci lo rende ancora peggio, Chloe. Non c'è stato nulla di impulsivo. Alla fine ho deciso coscientemente di distruggere tutto solo per poter essere qui.”

“Stronzate, <em>tu</em> non hai distrutto proprio niente.”

“Come fai a dire ciò? Come puoi non essere disgustata da me in questo momento?”

“Oh, per favore, non è che hai fatto esplodere una bomba nel mezzo della città. Dei poteri assurdi si sono riversati su di te, hai cercato di fare la cosa giusta ad ogni occasione e alla fine un <em>cazzo di tornado</em> ha distrutto tutto, non tu. E anche se l'avessi fatto tu, allora? Io avrei fatto la stessa cosa. Lascerei che intere città brucino al suolo per salvarti, e neanche mi importerebbe di cosa tu vorresti. Che razza di ipocrita sarei se adesso ce l'avessi con te? Sì, nessuno vale così tante vite, lo so—ma non è mai stato quello il punto. Noi valiamo tutto <em>per l'un l'altra</em>. E questo è tutto ciò che mi importa.”

Sebbene salda e piena di convinzione, la sua voce resta calma tutto il tempo. Ogni parola al posto giusto, ogni piccola enfasi sulla parola appropriata. Un'argomentazione ben ponderata.

“Abbiamo già avuto questa conversazione, vero?”

Mi dà un'occhiata di complicità, come fossimo entrame coinvolte nella stessa grande truffa. “Non parola per parola, ma... abbiamo dovuto fare i conti con le cose, no? Non potevamo limitarci ad andare avanti come zombie e lasciare che il senso di colpa ci separasse.” Chloe alza le spalle. “Quindi abbiamo parlato di cose. Un sacco di cose, abbiamo tirato tutto fuori, senza vergogna né giudizi. E alla fine è finita che... nonostante tutti gli orrori, la morte e la distruzione, ero felice che tu avessi scelto me. Sarà brutto ed egoistico, ma è anche dannatamente incredibile avere l'un l'altra. Quindi, no, non ho alcun desiderio di urlarti contro.”

Me ne sto in silenzio per un momento, guardando fuori dalla finestra. Mentre rifletto su quello che sta dicendo, sento parte del peso sollevarsi dalle mie spalle. Ho gettato centinaia di vite giù da un burrone solo per star con lei. Questo è ciò che sono veramente... e a lei sta bene.

<em>Max Caulfield, falla finita, su. Non siete le prime fidanzate nella storia disposte ad uccidere per l'altra, e non sarete le ultime.</em>

Intravedo una cerva mentre l'auto gira a sinistra su un'ampia strada sterrata. Incrociamo gli sguardi prima che corra più in profondità nella foresta, e poi svanisce.

“Hey.” La sua mano è sulla mia spalla. I suoi occhi alternano tra la strada e me. “Siamo quasi a destinazione. Io non ti biasimo, okay? Smetti di torturarti.”

Tocco la sua mano e cerco di sorriderle in modo rassicurante. “Mi riprenderò, prometto.”

“Sarà meglio, o dovrò farti prendere per un po' le mie pilloline della felicità, e al diavolo i poteri.”

“Hah.” Faccio di nuovo un cenno con il cellulare. “Mi ha detto di assicurarmi che tu le prenda.”

“Sì, rompi un sacco le palle su quello.”

“Com'è che... voglio dire... ti va di parlarne?”

“Non c'è molto da dire, in realtà. Mi aiuta a restare lucida e non perdere le staffe alla minima stupidaggine. Nulla di cui vergognarsi. Almeno una di noi due dovrebbe essere un po' sana.”

“TU sei quella sana? Preoccupante.”

“Bacia le mie belle chiappe lucide. Ad esser sincera probabilmente una prescrizione mi sarebbe stata utile già prima che accadesse tutto 'sto casino assurdo. Mia madre ha sempre voluto che andassi in terapia ma... sai com'ero stronza con lei. Piuttosto preferivo sballarmi e piangermi addosso. Che idiota che ero.”

“Non essere così dura con te stessa, Chloe. Hai dovuto affrontare un sacco di cose. Ci vuole tempo.”

“Beh, almeno il tempo è dalla tua parte adesso, giusto?”

“Okay, ora stai esagerando. Non aveva neanche senso.”

“Sempre qualcosa da ridire. Guarda avanti, mia Drama Queen. Ammira il tuo regno!”

Gli alberi si separano rivelando una piccola radura. Mi aspettavo qualche sorta di capanna nei boschi, invece, parcheggiato fuori dalla visuale della strada principale, c'è un enorme autobus Greyhound, solo con molte meno finestre. È verniciato con due tonalità di blu scuro, con il classico logo nel mezzo, e tutti i pannelli di vetro rimanenti sono dipinti di nero e altamente riflettenti.

Le do una lunga occhiata. “Un autobus?” 

“Sembra proprio un banale vecchio autobus, vero?”

“Questo coso è nostro? Come hai fatto a guidarlo fin qui?”

Chloe parcheggia la macchina accanto al bestione. Da dove sono seduta è così alto che non vedo la cima.

“Abilità pazzesche, ecco come. Dai, andiamo dentro. Vedrai.”

Usciamo fuori, e con un sospettoso sopracciglio inarcato la seguo fino all'entrata anteriore. Chloe pigia un telecomando nel suo portachiavi e la porta scorrevole si apre manco fossimo in Star Trek.

A questo punto si gira e si china teatralmente, facendo cenno verso l'ingresso. “Dopo di Voi, Vostra Grazia.”

“Sei proprio sciocca...”

Senza sapere cosa aspettarmi, salgo i gradini ed entro nella cabina di guida. Un'occhiata dentro e devo fermarmi per un attimo.

“Whoa.”

Chloe sale dietro di me. “In verità, credo che questo si meriti un bellissimo e sonoro "wowsers".”

“Questo è... è...”

Tanto per cominciare, è ben oltre le nostre possibilità. Neanche tra mille anni potremmo permetterci divani in pelle, banconi di marmo, lavelli di marmo (ben due), piano cottura di marmo, una TV HD <em>gigantesca</em>... la lista è abbastanza lunga da farmi girar la testa. Oltre una porta aperta scorgo uno specchio in verticale e un letto così grande che inizio a pensare che questo "autobus" trascenda completamente le leggi della fisica. Questo coso sta al vecchio camper di Frank come una villa di lusso sta al rifugio di Chloe nel deposito di rottami.

“Chloe, questo è <em>pazzesco.</em>”

“Aspetta di usare la doccia, ti scioglierai come un budino.”

“Questo è assurdamente costoso! Chi diavolo l'ha pagato?”

Mi guarda inespressiva. “Davvero mi fai 'sta domanda?”

“L'abbiamo <em>rubato</em>?”

“Che? No, no no no. Legalmente acquistato, registrato, verniciato, tutto assolutamente legittimo—beh, l'unica cosa è che abbiamo usato un nome falso.”

“E allora...”

“Potere di viaggiare nel tempo. Stock trading online. Fai due più due.”

“Sei seria?”

“Seria come i nostri svariati conti in banca. Siamo ricche sfondate, dolcezza.”

Faccio qualche altro passo in avanti. È come entrare in una pubblicità per pensionati benestanti, con tutti gli elettrodomestici, i rivestimenti in ecopelle bianca e le piastrelle ultra scintillanti. Non sembra molto vissuto. Panni piegati accanto ad un cestello pieno di bucato, un po' di ciarpame dentro e fuori i lavelli, una busta mezza vuota di patatine e un berretto sgualcito sul divano davanti alla TV, un maglione gettato sui braccioli e avanzi di fast food su un tavolo lì vicino... O non trascorriamo molto tempo qui, o sono stata piuttosto brava fin'ora a contenere le derive caotiche di Chloe. Non che si possa lasciare un sacco di roba dentro un camper, se sei spesso in viaggio.

Mi volto verso Chloe. Per qualche motivo mi sta iniziando a far parecchio male la testa. “Okay, penso che sia ora che tu mi dica cosa sta succedendo. Sarò sincera, mi immaginavo che avremmo cercato di farci una vita insieme a Seattle o qualcosa del genere, non che che stessimo a spassarcela da qualche parte nei boschi, far missioni e assassinare gente.”

“Già. Questo non era il piano iniziale, poco ma sicuro.” Mi guarda più da vicino. “Stai diventando pallida. Ti senti bene?”

“Solo un mal di testa, tranquilla...”

Immediatamente mi viene accanto e mi spinge delicatamente verso il divano. “Come no, solo un mal di testa. Hai fatto un salto di cinque mesi, Signora del Tempo. Su, mettiti distesa per un po'.”

“Ma ne avevo fatto uno di cinque anni senza... unngh.” Il dolore si intensifica rapidamente. Improvvisamente c'è una chiazza bianca nel mezzo della mia visuale, e continua a crescere e crescere. È fottutamente insopportabile.

Chloe mi culla come fossi diventata una statuetta di vetro che rischia di frantumarsi da un momento all'altro. “Max, stai perdendo sangue dal naso. Cerca solo di rilassarti. Qui stai bene, siamo al sicuro. Meno male che non devo trasportarti in giro stavolta.”

Mi sento sprofondare dentro i cuscini, e in un attimo la coscienza cede il posto al dolore.