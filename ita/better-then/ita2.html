In questo momento, il vento batte contro il mio viso mentre la riva corre verso di me. Nel precipitare, un pensiero mi urla in testa: <em>sto per morire</em>. Questa è l'idea più stupida che abbia mai avuto, come sono diventata così disperata? Troppo tardi per pentirsene ora, vero, genio?

Un gemito di terrore mi parte in gola mentre la scogliera vola sempre più vicino, dipingendo nitide immagini di un corpo maciullato che rimbalza fin giù alle rocce sottostanti. Stendo le mani davanti a me, come se bastasse per interrompere la caduta.

Un attimo dopo, sono di nuovo in cima al faro.

Barcollo leggermente, mentre mi aggrappo alla ringhiera con tutte le mie forze. Un respiro tremolante, due, dopodiché crollo in un pianto disperato.

Mi sono quasi ammazzata. Ma ha funzionato, ma mi sono quasi ammazzata, ma ha funzionato. Continuo ad alternare tra i pensieri, inorridita e fiera allo stesso tempo. Ci metto un po' a riprendermi.

Alla fine, faccio un respiro profondo e, ancora gemendo, mi rimetto in piedi. Riesco nuovamente a percepirlo, quel pozzo ultraterreno di potenziale, di un potere in grado di deformare la realtà. È tornato a portata di mano. Osservo la mia mano destra, cercando se c'è qualcosa di diverso. Nulla che possa notare.

Risollevo lo sguardo, e c'è una farfalla blu sulla ringhiera, posata esattamente nel punto da cui ho saltato. Batte le ali oziosamente, e non sembra importarsene di quel che potrei fare.

“Non so se sei un angelo custode o lo spirito di un troll ma... suppongo di doverti un "Grazie".”

Svolazza via, probabilmente andando a scatenare un tornado da qualche altra parte. Con una certa esitazione, allungo la mano e cerco di riavvolgere. La realtà stessa si addensa intorno a me, pizzicando i miei sensi in modi familiari. Sento la pressione, la riluttanza, il rispetto. È stranamente confortante. 

Mentre il tempo e le foglie invertono il movimento, la farfalla continua a fluttuare via.

Lascio perdere. “E figurati.”

Il potere è tornato, è davvero tornato. È stato dentro di me tutto questo tempo? O è questo strano spirito a vegliare su di me e decidere capricciosamente quando darmelo e quando portarmelo via?

Non fa alcuna differenza, dico bene? Ho ottenuto quello che volevo. Adesso mi resta solo una cosa da fare.

Con le dita che tremano, tiro nuovamente fuori la foto. Le estremità sono consumate e il bordo bianco si è un po' ingiallito, ma l'immagine è ancora nitida come il primo giorno. Impugno la foto con entrambe le mani in modo da farla tremare meno.

“Chiedo scusa, a tutti. Non sono stata abbastanza forte.”

Mi concentro. I contorni iniziano a brillare. Tutto, al di fuori della foto, diventa sfocato.

Che questa realtà non esista più.

<hr class="small-hr">

Muovi il carrello. Raccogli il martello. Rompi il vetro. Attiva l'allarme. Tutto come fu.

Ho i nervi a fior di pelle mentre ascolto Chloe sopravvivere allo scontro. Quanto sangue è sulle mie mani in questo momento? Non è come in passato: so cosa accadrà stavolta. Sto attivamente e intenzionalmente distruggendo la città per ragioni puramente egoistiche.

“Vale assolutamente il Prezzo, Max.” 
[Chloe fa di cognome "Price" = "Prezzo"]

Non riesco neanche a trattenere il sorriso. Sono una persona orribile?

Lascia tutto com'era—eccetto un dettaglio.

Tiro fuori il mio diario e sfoglio in avanti. Basteranno dieci pagine? Non ricordo quanto ho scritto prima del giorno finale. Non importa molto, purché lo veda tra un paio di giorni. Se non lascio una nota per la futura me del passato, sarò imprigionata in un loop infinito di miseria.

Scrivo piano con la matita, in modo da non lasciare evidenti segni attraverso la carta. Le parole occupano una pagina intera.

<em>Ciao, Max. Sono Max dal futuro.</em><br>
<em>Lei ti chiederà di tornare nel bagno della Blackwell.</em><br>
<em>Non farlo. Vai avanti.</em><br>
<em>Mostrale questa nota quando accadrà, ma non prima.</em><br>
<em>Seriamente, mi incazzo se la lasci morire di nuovo.</em>

Quando arrivo alla fine sento che i miei sensi iniziano ad abbandonarmi. Metto il diario al suo posto e la mia mano sul grosso pulsante rosso come se l'avessi appena premuto. Spero che la me del passato faccia tutto quello che mi aspetto da adesso in poi.

Una coltre bianca mi offusca la vista.

<hr class="small-hr">

Un attimo prima, sono in un bagno con il suono di un allarme antincendio che mi martella i timpani.

Un attimo dopo, sono in una piccola stanza indistinta con davanti a me il terminale di un computer e una porta. C'è un'arma nella mia mano. Un taser? 

“Giuro,” una voce familiare suona nella mia testa, “sei la supereroina più cazzuta di sempre.”

Guardo in basso e sul pavimento c'è un uomo che ancora si contorce. Altri due giacciono dietro di me.

“Pronto? Terra a McFly, perché te ne stai lì impalata? Merda, si è di nuovo impallato il collegamento?”

“Chloe?”

“Whoa, hey. Hai detto di non usare più i nostri nomi in missione, il minimo che tu possa fare è attenerti alle tue regole.”

Porto una mano all'orecchio e trovo qualche sorta di auricolare. “Come, uh... Come dovrei chiamarti?”

C'è solo silenzio per un secondo.

“Ti senti bene?” infine chiede. “Questo davvero non è il momento di cazzeggiare.”

“Io... Io non, um...”

La gioia nell'udire la voce di Chloe è in parte smorzata da tutti i corpi attorno a me. È evidente che ho appena usato il taser su di loro. Nulla di più, si spera.

“Oh, ripigliati.”

“Sì, uh, okay”

“Che ti prende?”

“Allora, dunque... Non sclerare, ma ti ho detto cosa posso fare con le foto, giusto? Lo sai?”

“Oh, Cristo, proprio ora? Sei seria? Quanto indietro?”

“C-Cosa?”

“Hai appena usato una foto per creare questa linea temporale. Quanto eri tornata indietro?”

“Io... c-cinque mesi. Perché c'è—”

“Cinque...”

Un altro momento di silenzio.

“Porca troia,” dice con un respiro. “Sei Mean Max. Alla fine è successo.”

“Io, uh...”

“È successo... Merda, è successo. Non poteva esserci momento <em>peggiore...</em>”

“Perché ho un taser in mano, Chloe? Dove mi trovo?”

“Non c'è tempo adesso.” la voce di Chloe è diventata soffocata, come se stesse trattenendo le lacrime. “Per favore fai esattamente come ti dico. Guarda nella tasca interna del tuo cappotto, lato sinistro. Troverai una foto di noi due.”

Inizio a fare come dice, ma qualcosa sotto il mio cappotto mi interrompe. Scioccata, fisso la fondina ascellare allacciata al mio petto.

“Ho con me una pistola?”

“Non c'è tempo per questo, Max. Fa' come dico, le chiacchiere dopo.”

“Va bene, scusa, okay.” infilo la mano nella tasca interna. La foto è lì, tutta sola dentro un sacchetto con chiusura a lampo. Stiamo fissando l'obiettivo, con lo sguardo serio e professionale. Quasi non riconosco nessuna delle due.

“È di un'ora fa,” dice. Mio Dio, perché sta piangendo? “Salta dentro e dimmi questo, parola per parola: <em>È tempo di dirsi addio.</em> Saprò cosa fare. È chiaro?”

“S-sì. Sì. Ti senti bene?”

“Sto bene. Fallo e basta, Max. Sei in pericolo ora. Ti voglio bene, okay?”

“Uh—”

C'è un forte rumore di oggetti scaraventati dall'altra parte e altre vibrazioni rumorose dal microfono. La sua voce si può ancora udire, distante e ovattata. “Cazzo. Cazzo!” Forte fracasso. Oggetti rotti. “<em>Ora</em> si presenta? Perché cazzo ora? Cazzo! Porcoddio!”

Continua a imprecare. Continua a urlare e piangere.

Che razza di realtà infernale è questa?

Fisso lo sguardo sulla foto. Per ora fa' solo ciò che dice, sembra che sia letteralmente questione di vita o di morte. Faccio del mio meglio per concentrarmi nonostante le armi e i corpi e la rabbia esplosiva di Chloe.

I miei sensi si appannano con sorprendente facilità, e ancora una volta svanisco.

<hr class="small-hr">

Il flash della fotocamera va via, e io batto le palpebre per un attimo, disorientata. Guardo alla mia sinistra e una Chloe dai capelli corvini mi sta fissando con aria interrogativa.

“Ah, merda,” dice. “Hai usato la foto. Ero sicura che il piano fosse buono. Che è successo?”

Cerco di capire dove mi trovo. Siamo dentro una macchina, un'utilitaria, dagli interiori eleganti. Sono vestita di nero dalla punta dei piedi ai guanti senza dita, e lo stesso lei.

“Chloe...”

“È andata così male, huh? Aspetta, quanto indietro sei tornata? Ti prego non dirmi che sono passati giorni. Oh Dio, stai bene?” La sua mano stringe la mia mentre si fa avanti, guardandomi più da vicino. C'è così tanta apprensione nei suoi occhi...

“Sì, sto bene, io... non è quel che pensi.” Copro le sue dita con la mia mano libera. “Mi hai detto di dirti questo: "È tempo di dirsi addio." Hai detto che avresti saputo cosa fare.”

La sua espressione... crolla. Arretra, guardandomi come se avessi abbattuto su di lei un'orribile tragedia.

“No. Non posso crederci. Quanto tempo? Quanto tempo da ora?”

“Um... un'ora, hai detto.”

Chloe resta in silenzio e si riappoggia sul sedile, limitandosi a respirare per un po'. Io osservo la foto che ho sulle gambe. È così strano vedere me con i capelli color biondo dorato, una piccola coda di cavallo e ciocche sciolte dietro le orecchie. I capelli di Chloe sono nerissimi e raccolti in uno chignon, con una frangetta rivolta verso un lato. A quanto pare ora ha un piercing al naso. Abbiamo entrambe un aspetto così stanco.

“Va bene,” sussurra. “Okay, va bene.” Chiude le palpebre e si strofina gli occhi. Mi guarda e cerca di sorridere mentre lacrime iniziano a sgorgare. “Hai beccato il momento peggiore.”

Le sorrido anch'io, dispiaciuta. “Così mi han detto.”

“Sì, eh? Quanto ero arrabbiata?”

“Eri... infuriata. Credo tu abbia iniziato a spaccare tutto, qualsiasi cosa fosse.”

“Sì. Posso immaginare.”

“Mi hai chiamata... Mean Max?” 
["Mean" = "Cattiva"]

Chloe fa un gesto di noncuranza con la mano. “È solo il nostro nickname per l'altra te, non vuole essere malevolo. Ascolta, sarà difficile e strano, ma innanzitutto... Grazie infinite per quello che hai fatto. La nota che hai lasciato.”

“Oh, uh... non c'è di che? Per te è passato molto tempo, ma io l'ho fatto poco fa.”

“Lo so, sì.” Emette un respiro di frustrazione, scuotendo la testa. “Santa *merda, si sono di nuovo complicate le cose. Maledetti viaggi nel tempo.” 
[*shitballs: una delle espressioni tipiche di Chloe nel gioco]

“Scusami, Chloe, ma... posso per favore abbracciarti? Sono <em>così</em> tanto felice di vederti.”

Malgrado il suo stato di shock, riesco a vedere un luccichio giocoso accendersi nei suoi occhi. Allunga un braccio invitante. “Tesoro, siamo andate ben oltre gli abbracci, quindi accomodati pure.”

Sorvolo su quello a cui ovviamente alludeva e vado da lei senza esitazione. È scomodo piegarsi sul freno a mano, ma l'abbraccio è comunque tutto ciò che desideravo. La stringo più forte che posso, e riesco a sentire la concretezza della sua esistenza affondare nelle mie ossa. 

Ne è valsa la pena. Qualunque cosa accada, qualunque cosa io abbia fatto... ne è valsa la pena.

“Sono cinque mesi che non ci sei più, da dove vengo io,” le dico vicino al suo orecchio.

“Come pensavamo. Immaginavamo che ti saresti fatta viva, prima o poi. Non pensavamo che sarebbe passato così tanto tempo.”

La lascio andare con riluttanza. “Perché... perché eri così arrabbiata?”

“Secondo te? Non ho potuto dire addio a BetaMax. Sapevo che sarebbe successo, ma ciò non lo rende più semplice. Ma hey, questa Chloe qui ha a disposizione un'ora intera, quindi... va bene così.”

“BetaMax?”

“Perché sarebbe stata obsoleta prima o poi, capito? È un po' cattivello come soprannome, ma è finita che ce lo siam tenuto.”

“Oh.”

Naturalmente, non ci avevo pensato. Non ho mai pensato più di tanto alla Max che ho sovrascritto ogni volta che ho viaggiato in una nuova realtà attraverso una foto.

Questa Max... sapeva che prima o poi sarebbe successo, grazie alla nota. Come ci si sente a vivere per mesi sapendo che ad un certo punto tutto ciò che stai vivendo verrà dimenticato in un istante?

È una condanna a morte, in un certo senso.

“Chloe, perché ho una pistola?”

“Più tardi ti spiego. Stai per andare via, in ogni caso.”

Proprio in quel momento, i confini della mia percezione iniziano a sbiadire. Afferro la sua mano, improvvisamente impaurita all'idea di lasciarla andare nell'ennesimo futuro incerto. O... presente, tecnicamente.

Lei mi sorride. “Ci vediamo dall'altra parte.”

“Chloe, mi dispiace. Dille che mi dispiace.”

“Non dirlo. Mi hai salvata di nuovo e lei lo sa. Sarà solo incazzata per il tuo tempismo.”

“Però...”

“Coraggio, su col mento, soldato. Ce la faremo, okay? E hey, non preoccuparti per le tinte ai capelli. Si lavano via.”

È l'ultima cosa che riesco a sentire prima che un universo tutto bianco mi inghiottisca completamente.