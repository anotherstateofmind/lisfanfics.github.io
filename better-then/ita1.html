Le onde si infrangono contro la scogliera sottostante, battendo incessantemente sulla schiuma spumosa e la nuda roccia. È tranquillo qui su: il profumo del mare, la brezza, il canto degli uccelli, il tepore del sole sulla mia schiena. Ma la tranquillità è solo in superficie. Mentre fisso lo sguardo sulla foto tra le mie mani, mi sento alla deriva nelle correnti, volteggiando senza meta tra ricordi il cui viaggio è osteggiato dal vento.

Oggi sono cinque mesi dalla morte di Chloe.

Credevo che le cose sarebbero migliorate, in qualche modo. Questo è ciò che voleva, giusto? È ciò che doveva accadere, la vita che dovrei vivere. Come potrei oppormi?

Fissare la foto è diventato un'abitudine, questa maledetta foto della farfalla che non riesco ad abbandonare. Ho già provato a tornare indietro. Ho provato un centinaio di volte.

Ho anche provato a riavvolgere il tempo. Nulla funziona più. Dal giorno del funerale, i miei poteri sono chiusi a chiave dietro una porta che non riesco a sfondare. Per un po' è stato un sollievo, pensavo che avrei potuto lasciarmi tutto dietro le spalle.

Non lo penso più. Sono cinque mesi che vado avanti senza il minimo entusiasmo e ogni giorno lo trascorro senza credere in nulla. Ogni aspetto della vita che prima mi sembrava così importante, i voti, lo studio, le interazioni sociali e le relazioni. Non riesco più a fregarmene. È tutto così futile e insignificante. Una distorta immagine residua di cosa la vita avrebbe potuto essere.

È passato tutto questo tempo e ancora non riesco a smettere di pensare a lei, a come è morta, alla persona che era in questa realtà. Non riesco a cancellare l'immagine di Joyce dalla mia mente, devastata e distrutta, a malapena l'ombra della persona che era un tempo. Gli incubi mi tormentano il sonno. Jefferson si nasconde in ogni angolo buio, anche se so che sta marcendo in galera. Ogni notte Chloe muore davanti ai miei occhi, muore e non posso fare nulla per impedirlo. Ho lasciato la camera oscura, ma la camera oscura è rimasta con me.

E nessuno sa niente. Nessuno <em>può</em> sapere. Neanche io crederei alla mia storia, se la sentissi. Come posso andare avanti se ogni conversazione è come strisciare lungo un campo minato e ogni domanda mi strazia ricordandomi di informazioni che non dovrei conoscere? Non sopporto il modo in cui mi guardano, chiedendosi cos'è che non va, chiedendosi perché non mi sono ancora ripresa. Usano parole come "coraggiosa", "tragedia" e "guarigione". Non possono sapere, ma vorrei strangolarli lo stesso.

Il peso di tutto questo mi fa soffocare. È troppo, non posso farcela da sola. Non posso proprio.

Per cui ora sono qui, in cima al faro. Le gambe sopra la ringhiera. Questa è la mia soluzione. Ironico, dopo quello che Kate fece nella timeline originale. 

Metto via la foto e chiudo gli occhi. Non ho istinti suicidi, non esattamente. Ho bisogno di tornare indietro, e non mi resta altro da provare che questo, una situazione di vita o di morte per riattivare i miei poteri. Non me lo sono sognato, <em>so</em> di averli. Se non funziona questo, nulla funzionerà.

E se i poteri non si riattivano... Beh.

Lasciarla morire è stata la scelta giusta. Lo credo ancora, malgrado tutto.

Solo non penso di poter vivere con questa scelta.

Apro gli occhi.

Faccio un passo avanti.